# 🍸 酒吧

> 筆者：派大星

> [!CAUTION]
> 飲酒過量有害健康，人有雅量，酒有適量。<br>不飲酒人士不應因為相信飲酒有可能改善健康而開始飲酒。
![飲酒有害健康](../../assets/pic/banner_anti_alcohol.jpg)

##  lost（現名bar HEYGANBAYTON） *5 / 10分*

::: info 營業時間 / 地址
18:30-03:00 | 珠海市香洲區金同路 2013 號
:::

lost 開喺校名石對面，占盡地理優勢，但係硬件同軟件都真係麻麻地，啱啱想解酒癮或者求其飲啲洋酒嘅人。

首先，酒質同服務先係衡量一間酒吧值唔值得幫襯嘅標準。lost 入面冇識調酒嘅調酒師，用嘅基酒質素亦非常一般，性價比低到離譜。其次佢哋賣嘅酒桶套餐都唔算抵，一桶閒閒哋成 200 蚊，如果去櫃檯買果汁＋基酒仲貴過自己喺宿舍調酒。

入面啲餸雖然係預製但質素接受到，不過兩點幾廚師就會收工。好彩關門好夜，有時仲任你哋飲到朝早六七點，可以坐出酒吧出面張枱繼續劈。

## 肆禮精釀酒吧 *7 / 10分*

::: info 營業時間 / 地址
珠海市香洲區會同三巷 1 號
:::

之前係北理兩個男同學開嘅酒吧，25 年 4 月轉手俾 BNBU 學生（純粹因為佢兩個都要去實習）。位置都算就腳，喺會同村近 BNBU 嗰邊。

編者只係轉手前飲過，對而家啲酒質唔作評價。

佢哋搵咗幢保育建築做舖頭，裝修得當，環境比起黑黢黢嘅 lost 有生氣得多。

酒吧入面仲有包廂大枱同啤牌，可以同班 friend 一邊飲精釀一邊打德州撲克。

## 9平米 *7 / 10分*

::: info 營業時間 / 地址
珠海市香洲區金唐路北京理工大學（珠海）
:::

同樣係北理學生開嘅酒吧，規模大啲。截至編者 25 年 5 月去飲嗰陣，已經開咗兩間分店。個名係因為最初舖頭得 9 平米咁大而改。距離唔算遠，call 車 15 分鐘內就到。

主打雞尾酒嘅清吧，性價比極高！平均一杯 40-60 蚊，同班 friend 過嚟大學城旁邊小鎮飲酒都係唔錯嘅散心選擇。裝修走休閒家居風，仲可以上天台細酌。舖頭基本冇嘢食，建議自備宵夜。

## 颱風酒館-窯爐披薩  *9 / 10分*

::: info 營業時間 / 地址
11:00-01:00 | 珠海市香洲區唐家灣唐樂路唐人街 6-101 號
:::

珠海開咗十幾年嘅老字號，主打手作披薩同精釀。距離比上面三間稍遠，call 車約 20 分鐘。

精釀款式多到誇張！由白桃甜味、經典 IPA 到鹹甜話梅味，十幾款口味揀，可能得 HEY!GO 同佢有得揮。廚房完全冇隔板，可以零距離睇住整披薩。價錢唔算平但絕對值返票價。

裝修行現代風，牆上海報、畫作、裝飾甚至個 logo 都係老闆娘揼本設計（同健談老闆娘吹水時八返嚟㗎）。

## HEY!GO *8 / 10分*

::: info 營業時間 / 地址
18:00-02:00 | 珠海市香洲區南牌坊街 7 號之 7-1 室
:::

珠海出名嘅精釀酒吧，離 BNBU 較遠（call 車要 40 分鐘），但近華發商都（行 10 分鐘就到）。因為舖頭有隻大黑狗而得名。

入面啲精釀隔一兩星期就會換款，全部由店家親自試飲挑選，包保人人嚟到都有啱飲嘅酒。舖頭有投影可以睇片，整體環境偏暗。

## 3000 ANTIQUE *9 / 10分*

::: info 營業時間 / 地址
10:00-02:00 | 珠海市香洲區鏡新二街56號地下室商場（3000 ANTIQUE HOUSE內）
:::

中古迷必去嘅雞尾酒吧！離 BNBU 遠（打的 40 分鐘），係日頭咖啡夜晚酒嘅模式，間中仲有樂隊演出。

裝修極盡奢華！全部傢俬都係古董（打卡愛好者你哋福音嚟喇）！雞尾酒調得有水準，價錢貴過普遍酒吧（平均 70-100 蚊一杯）但絕對值呢個價。

## HILL COCKTAIL *9 / 10分*

::: info 營業時間 / 地址
19:00-02:00 | 珠海市香洲區情侶中路47號（怡景灣大酒店19樓）
:::

俾 9 分唔關間酒吧事，係編者自己窮嘅問題 QwQ。想體驗經典爵士雞尾酒吧？嚟呢度冇錯！位置偏遠（call 車 45 分鐘）。

坐落酒店高層，露台景觀一流！室內裝修歐美復古風拉滿，客人亦五花八門——編者見過有雪茄友專登嚟獨酌古巴雪茄，亦見過真少爺一擲千金只為開樽酒。

## YDM醫帝廟涼茶 *9 / 10分*

::: info 營業時間 / 地址
19:00-02:00 | 珠海市北山村北山正街78-5
:::

位置同 HEY!GO 好近（同樣 call 車 40 分鐘）。

呢間都係用保育建築改建嘅酒吧，將中式茶道融入雞尾酒，絕對係國內罕見玩法！

日頭有正經茶賣，但價錢唔夠靚，夜晚嘅雞尾酒先係王道！

環境古色古香，襯住北山大院嘅氣息，更加突顯 YDM 嘅茶香。

## 尾声

另外編者仲去過唔少其他酒吧，如造久（老牌雞尾酒吧，上海同福州都有佢哋前任調酒師蹤影）、Deal cocktail（打卡聖地！編者仲跟過劇組去取景）等等，歡迎各位嗜酒如命嘅老酒鬼補充指正！
